
## Craig Larman & Bas Vodde: Lean Primer ##

Toyotan autotuotannossa kehitetyllä Lean-ajattelulla ja ketterällä ohjelmistokehityksellä on paljon yhtymäkohtia. Samoilla periaatteilla voidaan tehostaa tuotantoa ja parantaa laatua, vaikka tuotteet 
ovatkin hyvin erilaisia. 

Toisinaan Leanin periaatteet mielletään virheellisesti työkaluiksi, joita käyttämällä saadaan automaattisesti hyviä tuloksia. Hukan vähentämisellä, *kanban*-korttien käyttämisellä tai jonojen 
hallinnalla ei kuitenkaan ole merkitystä, jos ihmiset unohdetaan. Leanin kaksi peruspilaria ovat jatkuva kehittyminen ja ihmisten arvostaminen. Jokaisen työntekijän on asennoiduttava työhönsä siten,
että siinä on aina parantamisen varaa. Toisaalta jokaisella, asemasta riippumatta, on oikeus ja velvollisuus puuttua huomaamiinsa virheisiin. Toyotan tapauksessa esimerkiksi kuka tahansa 
kokoonpanija voi pysäyttää tuotantolinjan, jos huomaa siellä viallisen osan. Johtotehtäviin ylennetään työntekijöitä, joilla on hyvä käsitys käytännön tuotannosta ja he suhtautuvat alaisiinsa 
ennemminkin mentoreina kuin managereina.

Toytan mallissa tärkeä jatkuvan kehittymisen mahdollistaja ovat tiimien säännölliset *Kaizen*-kokoukset. Näissä tiimin jäsenet analysoivat työnsä tämän hetkistä tilannetta ja ideoivat
kehitysehdotuksia. Analysoitavia asioita ovat esimerkiksi 

- mitkä kohdat työssämme tuottavat loppuasiakkaalle arvoa?

- mistä aiheutuu hukkaa?

- mitkä toimet ovat arvoa lisäämättömiä?

Kirjassa *The Toyota Way* listataan 14 Lean-ajattelun periaatetta, joista osa liittyy ihmisiin ja johtamiseen ja osa tuotantoon. Tuotannossa tärkeitä periaatteita ovat:

- *Flown* luominen ja tuotanto pull-periaatteella: pyritään pieneiin eräkokoihin ja lyhyisiin läpimenoaikoihin, jotta pystytään toimittamaan nopealla aikataululla. 

- tehdään päätöksiä vasta sitten, kun on riittävästi tietoa päätöstä varten

- käytetään visuaalisia keinoja ongelmien havaitsemisen ja koordinoinnin apuna

Fyysisten tuotteiden tuotannossa pursuavat varastot ja keskeneräisten tuotteiden jonot ovat hyvin konkreettisia. Tuote- ja ohjelmistokehityksessä tiedon jakamisessa kaikille tiimin jäsenille
auttavat esimerkiksi lähekkäin työskentely ja työtilanteen visualisointi valkotaululla tai kookkaalla monitorilla. Keskeneräisten tuotteiden tai ominaisuuksien määrän rajoittaminen auttaa
huomaamaan virheet ja kehitykset kohteet sekä hankkimaan hyödyllistä tietoa. Liaan myöhään saatu tieto tulee kalliiksi, ja siksi varhainen testaaminen ja integrointi on erityisen tärkeää. Työn 
aikatauluttamista ei myöskään tule ajaetella rajoitteena, vaan työn etenemisen mahdollistajana. Ihmiset tarvitsevat työn ulkopuolisessakin elämässään rytmiä ja rutiineja.

Leanin soveltamisessa tulee muistaa, että toimintamallin tulee kattaa koko organisaatio. Ihmisten kunnioittamisen ja jatkuvan kehittymisen tulee olla jokapäiväinen tapa toimia.




